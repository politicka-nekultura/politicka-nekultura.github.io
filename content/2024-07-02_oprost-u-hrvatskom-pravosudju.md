title: Kultura oprosta u hrvatskom pravosuđu
category: društvo
tags: Damir Dekanić

Hrvatsko pravosuđe sklono je zažmiriti na jedno oko i oprostiti pokoji grijeh.
Primjerice, bilo je sklono oprostiti Damiru Dekaniću kad je 2019. pod utjecajem
alkohola (1.06 promila)
[izazvao prometnu nesreću](https://www.telegram.hr/politika-kriminal/hdz-ov-kandidat-za-zupana-pijan-se-sluzbenim-autom-zabio-u-casne-sestre-sto-mislite-kako-je-kaznjen/).
Istini za volju, zbog vožnje u alkoholiziranom stanju podignuta je prekršajna
prijava. Također istini za volju, takva kazna očigledno nije imala dostatan
odgojno-obrazovni učinak ako je za suditi po tome da je isti Damir Dekanić
2022. 
[ponovno skrivio prometnu](https://www.telegram.hr/politika-kriminal/zbilja-samo-u-hrvatskoj-zupan-koji-je-non-stop-vozio-pijan-natjeran-je-na-ostavku-ali-njegov-hdz-danas-mu-je-opet-odao-pocast/)
nesreću pod utjecajem alkohola (1.44 promila). Trenutno je optužen za
pokušaj zataškavanja cijelog slučaja zloporabom svog položaja.
Nezaustavljivom Dekaniću ni to nije bilo dovoljno, te je
[ponovno skrivio prometnu nesreću](https://www.telegram.hr/vijesti/policija-upravo-potvrdila-nevjerojatni-hdz-ov-zupan-zbilja-je-opet-vozio-pijan/)
pod utjecajem alkohola (0.84 promila). Ostaje za vidjeti hoće li snositi
stvarne posljedice, i hoće li ostatak društva biti pošteđen njegovog neumornog
izazivanja prometnih nesreća pod utjecajem alkohola.

No za oprost, čini se, nije potrebno biti pijani Dekanić. Primjerice, imamo
i [slučaj trenutno anonimnog vozača](https://www.telegram.hr/vijesti/u-splitu-se-mrtav-pijan-zabio-u-auto-s-cetvero-djece-lijecnici-se-bore-za-zivot-curice-11-ima-ozljede-vise-organskih-sustava/)
kojeg ranije prijave za vožnju u alkoholiziranom stanju, brzu vožnju i
prolazak kroz crveno svjetlo nisu spriječile da se zabije u auto pun djece.
Pijan, naravno (1.85 promila).

Ili slučaj [švercera migranata i kradljivca droge](https://www.telegram.hr/vijesti/manijak-koji-je-u-splitu-silovao-18-godisnjakinju-vec-je-krao-drogu-svercao-migrante-u-zatvoru-razbio-auto-ministarstva/)
(moram priznati da nisam siguran o čemu bi se tu radilo) kojem je, uz mrvu
oprosta od strane države, omogućeno da šipkom napadne, a potom i siluje
ženu.

Iz dana u dan, država &mdash; kao sustav i kao skupina pojedinaca &mdash; ljudima dopušta
da svojim sugrađankama i sugrađanima opetovano čine sve gore i gore stvari. Uz
tek pokoju packu, sve dok ne prevrše mjeru nečim toliko razarajućim za društvo
da čak i ovo istinski slijepo pravosuđe mora reagirati.

A drugi, oni koji ljudima oko sebe ne čine sve gore i gore, oni mogu hodati
ovim svijetom nadajući se da neće postati žrtve onih prvih.
