title: Prometna kultura kao odraz bolesnog društva i nefunkcionalne države
category: društvo
tags: promet

Mislim da je
[slučaj Edija Zdjelara](https://www.telegram.hr/vijesti/snimao-se-kako-juri-200-km-h-pa-video-objavio-na-mrezama-samo-nekoliko-minuta-kasnije-ubio-sebe-i-zenu/)
simptom duboko bolesnog društva i nefukcionalne države. U slučaj sam upućen
tek izvana, putem medija, i s te pozicije  mogu zaključiti samo to da su
sve instance &mdash; od obiteljskog, školskog ili društvenog odgoja i
obrazovanja pa do zakonodavstva i policije &mdash; u potpunosti zakazale.

Imamo državu u kojoj osoba od devetnaest godina može skriviti prometnu nesreću,
potencijalno s
[višestrukim smrtnim ishodima](https://www.index.hr/vijesti/clanak/jucer-u-bmwu-jurio-na-a3-poginuo-sa-zenom-i-prije-5-godina-skrivio-tesku-prometnu/2569885.aspx), da bi pet godina kasnije,
poučena ničim i spriječena ničim, vozila dvjesto kilometara na sat, s djetetom
u autu, te ubila sebe i svoju suputnicu. Istovremeno, ta osoba smatra
prihvatljivim snimati se tijekom takve vožnje i snimku
objaviti na društvenim mrežama. Također, očigledno, ta osoba oko sebe ima
krug ljudi koji se vjerojatno nad takvim ponašanjem neće zgroziti. Ili osoba
ima toliko iskrivljenu sliku o ljudima u svojoj okolini da _misli_ da ih
takvo ponašanje neće zgroziti, što je, naravno, također moguće.

Zbog čega kažem da je ovaj slučaj samo simptom? I zbog čega mislim da se
prvenstveno radi o tome da postoji nezanemariv broj ljudi kojima je poželjno
voziti dvjesto kilometara na sat na autocesti? Jedan razlog su, recimo, brojni
motoristi koji skidaju ili sakrivaju svoje registarske oznake i voze iznad
ograničenja i tako da ugrožavaju svoju i tuđu sigurnost. Ili vozači koji se
nabijaju na vozila ispred sebe na autocesti i blicaju ili trube zato što osoba
ispred njih &mdash; od koje drže oko dva metra razmaka &mdash; vozi po
ograničenju, umjesto deset, dvadeset ili trideset kilometara na sat brže.

Još jedan razlog su, recimo, drugi dvadesetineštogodišnjaci koji izazivaju prometne
nesreće zato jer, na primjer, imaju potrebu ili želju [tijekom noćne vožnje
otočkom cestom pretjecati kolonu vozila preko pune
crte](https://www.telegram.hr/vijesti/vozac-na-pagu-pretjecao-kolonu-preko-pune-crte-frontalno-se-sudario-s-49-godisnjakinjom-zena-se-bori-za-zivot/).

Još jedan razlog su brojne osobe kojima je strana ideja da ne bi trebali voziti
s jednim, dva ili tri promila alkohola u krvi, na primjer.
[Na primjer.](https://www.telegram.hr/vijesti/jedan-tip-je-sinoc-u-lipiku-napuhao-218-promila/)

Siguran sam da velik broj tih ljudi oko sebe ima one koji takvo ponašanje
potiču, ili u najmanju ruku ne sankcioniraju, možda uz poneku šalu o tome kako
su, eto, baš vragolasti što su [pijani slupali službeni auto i pokušali
progurati priču da je auto, zapravo, vozio njihov trijezni bratić](https://www.telegram.hr/vijesti/podignuta-optuznica-protiv-hdz-ovog-zupana-zbog-pijane-nesrece-koju-je-razotkrio-telegram/).
I oko sebe će imati državu koja će im dati vozačku dozvolu i gotovo nikad je
neće dovesti u pitanje; i koja će im oduzeti vozilo tek kao krajnju mjeru,
kad najveća šteta već bude počinjena.
